---
layout: post
title: Esperanto-movado en Taĝikio
overlay: purple
hero: /assets/img/fotajxoj/Esperanto-domo.jpg
---

![Esperanto-demonstracio en Varzobo, 1982](varzobdemo.jpg)

![Elpaŝo de Ŝukurov en SEJT23 apud Taŝkento, 1981](malfermo.jpg)

![Anoj de 'Montara torento' subskribas leteron al UNo, 1981](leteroaluno.gif)

![Anoj de AET, 2005](aetanoj.jpg)

![Firdaŭs kaj Svetlana,2006](mikajsveta.jpg)

![Firdaŭs kaj s-ro Lee gun Jee, 1995](leegungee.jpg)

![Firdaŭs kaj s-ro Ma jong Tae, 1995...](majongtae.jpg)

![Anoj de AET kaj s-ro Kimio Jamaguĉi, 2007](jamagucx.jpg)

![Anoj de AET dum kunveno, 2006](leciono.jpg)

![Firdaŭs, Saidnabi, Hurŝed kaj Dina Newman, 2006](dina1.jpg)

![Firdaŭs, Dina Newman, Maniĵa, Ŝabnam kaj Sitora, 2006](dina2.jpg)

![S-ro Jacue Tuinder kaj kolegoj en AET, 2005](gastoj.jpg)

![Estraro de AET, 2007](kunveno.jpg)

![La unua tutlanda renkontiĝo, 1983...](klubo1.jpg)

![Konferenco dum la renkontiĝo, 1984](konferenco.gif)

![La 3-a montara renkontiĝo, 2001](laudan1.jpg)

![Pacmarŝo Duŝanbe-Samarkando, 1987](esperantomarsxo.jpg)

![Kiselev, Ionesov kaj Ŝodiev, Duŝanbe,1984](kisionshod.gif)

![Adiaŭa kantado dum MET, 1985](adiauo.gif)

### *Firdaŭs Ŝukurov*

Pri Esperanto unuafoje mi aŭdis de mia instruisto neesperantista en
mezlernejo en 1964. Interesiĝante pri la lingvo, mi ekserĉis lernilon.
Post du jaroj kiam mi studentiĝis ĉe la matematika fako de la Taĝikia
ŝtata universitato, mi fine trovis malnovan lernolibron de A.Saĥarov en
la arkivo de la Nacia Biblioteko. Ĝia titolo estis "La tuta Esperanto"
(por rusoj, Moskvo, 1928). Mi komencis lerni la lingvon, persvadante
miajn amikojn fari la samon. Ni lernis aŭtodidakte. Post iom da tempo ni
ĉiuj lasis la lernadon pro streĉa ekzamenperiodo. Unu jaron poste mi
restis sola, foje revenante al la lernado. Malsukcesis miaj klopodoj
trovi iun parolanton de Esperanto.  
  
Post pluraj jaroj en 1979 mi vojaĝis al Moskvo kaj tie telefonis al la
Instituto pri Lingvoesploroj de la Akademio de Sciencoj. Feliĉe mi
trafis s-ron Magomet Isajev, tiaman prezidanton de la Asocio de Sovetiaj
Esperantistoj. S-ro Isajev invitis min al la Klubo de moskvaj
esperantistoj. Tie mi konatiĝis kun tre estimindaj personoj, inter kiuj
Samodaj V., Tokarev B.V., Jakovlev A., Anatolo kaj Irina Gonĉarovoj.  
  
Reveninte hejmen, mi daurigis mian dilegentan lernadon de Esperanto kaj
sentis min tre feliĉa, ke mi sukcesis trovi vivantajn parolantojn de ĉi
mirinda lingvo. Post kelkaj monatoj mi komencis instrui la lingvon en
rondeto ĉe la Akademio de Sciencoj. Mi multe prelegis en mez- kaj
altlernejoj, verkis artikolojn por nia gazetaro en taĝika, uzbeka kaj
rusa lingvoj. Foje mi elsendis informojn pri Esperanto en radiaj kaj
televidaj programeroj.  
  
En 1981 reprezentantojn de nia rondeto la unuan fojon partoprenis en
renkontiĝoj de esperantistoj en najbara respubliko: printempe okazis
renkontiĝo tutuzbekia (UzER) en mondkonata Samarkando kaj somere - apud
Taŝkento okazis la tutsovetia Orienta tendaro. Tiuj ĉi eventoj spertigis
min multe. Mi konatiĝis kun aktivaj esperantistoj: Kolker B.G.,
Perevertajlo E.S., Smetanina S.V., Ŝakirov K., Mutalov Ŝ. kaj multe da
aliaj.  
  
Post la tendaro mi aperigis grandan artikolon pri miaj impresoj en
junulara tagĵurnalo. Samtempe mi anoncis pri la kurso por komencantoj.
Aŭtune en 1981, post dumonata kurso ni fondis la unuan Klubon de
esperantistoj en nia respubliko. Mi estis elektita prezidanto, s-ro
Petrov E.V.- vicprezidanto kaj s-rino Akseitova Ĝ. - sekritario de la
Klubo. Aktivuloj informis pri la lingvo en siaj altlernejoj kaj
laborlokoj. Ni establis bonajn kontaktojn kun E-kluboj en Samarkando kaj
Taŝkento kaj kun ties prezidantoj s-roj Ionesov A. kaj Perevertajlo
E.S., kiuj estis ofte invititaj veni al Duŝanbe por ekzameni novbakitajn
esperantistojn.  
  
En 1982 mi invitis s-ron Gonĉarov A. el Moskvo por instrui ekspresmetode
al granda grupo da lernantoj (pli ol 120 personoj). La unuan fojon ni
okazigis ĉi-specan kurson. Ĉiuvespere dum dek tagoj ni instruis dum tri
horoj en granda konferencejo de la Akademio de Sciencoj. La kurso estis
neimageble sukcesa. La direktoro de la Palaco de kulturo persone
enmanigis al sukcesintoj atestojn pri esperantistiĝo. La kurso finiĝis
per gaja vespero kun ŝercoj kaj kantoj. Similan kurson ni organizis ĉiu
aŭtune. Estis invititaj ankaŭ aliaj spertaj instruistoj. Inter ili estis
fama poeto kaj kantisto esperantista, d-ro pri interlingvistiko, s-ino
Lukjanec D.G., instruisto pri lingvoj, s-ro Perevertajlo E.S. Ĉiuj uzis
rektan metodon. Krom tiaspecaj kursoj ni organizis multfoje 30-horan
(dum du monatoj) kursojn en mez- kaj altlernejoj. Ilin gvidis ges-roj
Karpunina E., Kiseljov V.I. kaj Ŝukurov F.  
  
En tiu tempo ni ĉiam sentis mankon de lernolibroj kaj vortaroj. Tio
instigis nin eldoni en 1983 lernolibron de Kolker B.G. je 1000
ekzempleroj. Pli ol duono de la eldonkvanto estis dissendita al Kluboj
en diversaj urboj de Sovetio, ĉar ĉie oni bezonis lernilojn. En 1983 nia
Klubo plensukcese organizis la Unuan Mezazian Esperanto-Renkontiĝon en
Duŝanbe. Venis gastoj el najbaraj respublikoj: Uzbekio, Kirgizio,
Turkmenio. La renkontiĝon ĉeestis pli ol 50 esperantistoj. La ĉeestintoj
alvokis al uzado de la lingvo en diversaj tavoloj kaj terenoj de socia
kunvivado kaj komunikado.  
  
En tiu tempo mankis por esperantistoj de Sovetio la Rusa-Esperanta
Vortaro de prof. Bokarev E.A. En 1985 ni eldonis ĝin je 1000 ekzempleroj
ĉe la speciala scienca eldonejo "Doniŝ" ("Scio"). Samtempe ni okupiĝis
pri preparado de Mezazia esperantista tendaro (dusemajna kongreso). Ĝi
estis dediĉita al 40-jariĝo de la Granda Venko kontraŭ germana faŝismo
kaj al 12-a Tutmonda Festivalo de Junularo kaj studentoj en Moskvo.  
  
La tendaro okazis en montaro apud Duŝanbe de la 12 ĝis la 25-a de julio
1985. Ĝin partoprenis 130 personoj el 40 urboj de 10 respublikoj
(Estonio, Latvio, Litovio, Kartvelio, Kirgizio, Rusio, Taĝikio,
Turkmenio, Ukranio, Uzbekio). En la programo estis: kursoj por
komencantoj kaj progresantoj, kurso pri interlingvistiko kaj
esperantologio, somera universitato, seminario pri praktika uzado de la
lingvo en la mondpaca movado, kulturo, scienco kaj turismo, interŝanĝo
de spertoj de kluba laboro, konatiĝo kun la historio, kulturo, kutimoj
kaj moroj de la popoloj de Taĝikio.  
  
La tendaron partoprenis konataj esperantistoj: Tokarev B.V. (Moskvo),
Smetanina S.V. (Ivanovo), Perevertajlo E.S. (Taŝkento), Jakovlev V.
(Barnaulo), Korĵenevskaja N. (Ufa), Kokolija G. (Suhumi), Basov G.
(Tomsko), Zaznobina E. (Krasnojarsko). Multe helpis aktivuloj de
Duŝanbea Klubo "Montara Torento". Nia kantisto s-ro Rahmatov M. dum
kulturaj programeroj kantis taĝikajn kantojn en Esperanto. La tendaro
donis al ni grandan sperton, bonege paroligis komencantojn kaj stimulis
nin por daŭra laboro. Loĝantoj de la urbo povis spekti la lastan
koncerton en la Palaco de kulturo , prezentitan de premiitoj kaj
gajnintoj de la tendaraj konkursoj. Oni aperigis artikolojn en
tagĵurnaloj. Ges-roj Rahmatov M., Ŝmidt N., Kiseljov V.I., Stoljarskij
A.K. kaj Ŝukurov F.F. aperis en la programeroj ĉe la lokaj radio kaj
telivido.  
  
En septembro samjare okazis la Kluba jarkunveno. La ĉeestintoj auskultis
raporton de la estraro. Denove s-ro ŝukurov F.F. estis elektita kiel
prezidanto por kvin jaroj. S-roj Rahmatov M. kaj Kiseljov V.I. fariĝis
vicprezidantoj, s-ino ŝmidt N. - sekretario. Akademianoj, d-roj Baratov
R.B. (geologio) kaj Usmanov Z.D. (matamatiko, aplikado de matematiko en
aliaj sciencoj) fariĝis honoraj membroj de la Klubo. En 1986 la turisma
fako de la Klubo sukcese lanĉis ĉiujaran someran turisman pacmarŝon tra
altaj montaroj inter tuta juna 70-jara Duŝanbe kaj antikva 2500-jara
Samarkando. La marŝo allogis emulojn el la tuta Sovetio.  
  
En 1987 ni sukcesis aperigi sciencan artikolaron dediĉitan al 100-jariĝo
de Esperanto. Temas pri la 6-a volumo de "Geologio internacia", eldonita
de la scienca eldonejo "Doniŝ" ("Scio"). Ĉefredaktoris ĝin du famaj
sciencistoj: akademiano Baratov R.B. (Taĝikio) kaj prof.Kafka J.
(ĉehio). La eldonon preparis niaj klubanoj s-roj Kiseljov V.I. kaj
Ŝukurov F. La artikolaro estis prezentita dum kunsido de sciencistoj
dum la 72-a UK en Varsovio. La ĉeestintoj estis mirigitaj de la enhavo
kaj aspekto de la libro.  
  
La estraro de la Asocio de Sovetiaj Esperantistoj (ASE) petis nin
reeldoni la "Rusan-Esperantan Vortaron" de prof. Bokarev E.A. Ni
sukcesis persvadi ĉefredaktoron de eldonejo "Taĝika Enciklopedio" fari
tiun laboron. En 1989 la vortaro aperis en 50 000 ekzempleroj, el kio la
eldonejo multe profitis.  
  
Nia amiko el Moskvo, granda poeto kaj tradukisto s-ro Tokarev B.V.
informis min, ke li multe laboras por traduki poezion de la fondinto de
taĝika kaj persa literaturo Abu Abdullo Rudaki kaj bezonas kunlaboron
por fini la tradukadon. S-roj Tokarev B.V. kaj mi jam somere de 1991
preparis manuskripton de la poezio de Rudaki en Esperanto. En la sama
jaro la eldonejo "Taĝika Enciklopedio" publikigis modestan versaron. La
poezio de Rudaki estas miraklo kaj ĝia arta valoro estas tia, ke oni
parolas pri geniulo de tutmonda signifo. Ni multfoje ofertis la libreton
inter esperantistoj, sed niaj samideanoj en aliaj landoj ne tre ŝatas aŭ
tre ne ŝatas poezion. Parto de la eldonkvanto estis donace dissendita
tra la mondo.  
  
Rezulte de nia konstanta laboro ankaŭ en aliaj urboj de la lando
plejparte en mezlernejoj fondiĝis E-rondoj. La plej fama rondo "Verda
Stelo" aperis en 1987 en urbeto Gisaro en la speciala lernejo por
blinduloj. Fondis ĝin aktivulo de nia Klubo s-ino Kasymova N.R.,
instruistino pri la germana lingvo. La lernantoj pli facile lernas
Esperanton ol la germanan pro kio ŝi estas tre kontenta. Ĉiujare ni
aranĝis dufoje renkontiĝojn de torentanoj kun verdstelanoj: printempe
kaj dum la zamenhofa tago. Danke al Esperanto la infanoj multe vojaĝis
tra Sovetio.  
  
En 1994 s-ino Kasymova N.R. partoprenis internacian renkontiĝon en
Kislovodsko (Rusio). En 1995 ŝi partoprenis du kongresojn: en Tuusula
(por blindaj esperasntistoj) kaj en Tampereo. Post la UK ŝi partoprenis
la 29-an Konferencon de ILEI.  
  
Ankaŭ aliaj aktivuloj multfoje partoprenis renkontiĝojn, konferencojn,
tendarojn kaj kongresojn de UEA kaj SAT. S-ro Kiseljov V.I. estas ano de
Akademio Comenius, s-ro Ŝukurov F.F. estas adjunkto pri natursciencoj de
Akademio Internacia en San-Marino. Dum la ekzistperiodo nian Klubon
vizitis samideanoj el Bulgario, Rumanio,ĉehio, Slovakio, Pollando,
Germanio, Usono kaj multaj urboj de Sovetio.  
  
La jaroj 1992-1994 estis por ni ege severaj, ĉar okazis civitana milito
en nia lando. Vandalismo en la Palaco de Kulturo pereigis niajn
dokumentaron, kasedojn kaj Kluban bibliotekon. Kvankam pluraj aktivuloj
de nia movado forlasis nian landon, belan Taĝikion, tamen ni esperas, ke
baldaŭ ni refreŝigos niajn fortojn kaj pli aktive daŭrigos nian
agadon.  
  
Dum la lastaj 5 jaroj nur ni pli aktive okupiĝas pri Esperanto kaj
movado: instruas en malgrandaj grupoj, verkas artikolojn, frazlibron kaj
vortarojn. La alia sperta esperantisto Kiseljov V.I. malsaniĝ is kaj
tute ne vizitadas Klubon. Ĉar ne eblas trovi profeton en la propra
lando, mi de tempo al tempo invitas gastinstruistojn. En la komenco de
2000 mi faris anoncon en "Esperanto", ke ni bezonas E-instruiston por 40
tagoj. Loĝado kaj manĝado estas senpaga. Novembre 2000 al Duŝanbe venis
s-ro prof. Petro de Smedt el Belgio. Mi organizis por li tri grupojn (po
20 personoj). Li instruis angle, germane kaj, helpe de mi, Esperante.
Kvankam s-ro de Smedt instruis tre entuziasme, la rezulto estis
kontentiga. En la fino de la kursoj en la grupoj restis po 4-5
lernantoj.  
  
En 2005j post longa penado estis fondita Asocio de esperantistoj de
Taĝikio. La Statuto de la Asocio estis registrita ĉe Ministerio pri
justico la 26-an de majo 2005. Por pripagi la tutan proceson, ni ricevis
iom da mono de UEA. Pli ol 30 homoj fariĝis anoj de la Asocio. La ĉefa
tasko de la Asocio estas propagandi kaj instrui internacian lingvon
Esperanto. La 10-an de aŭgusto 2007 en la UKo en Jokogamo (Japanio)
Asocio de esperantistoj de Taĝikio fariĝis ano de Universala
Esperanto-Asocio. Dum la kunveno de la reprezentantoj de la aziaj
E-Asocioj, nia reprezentanto, vicprezidanto de la AET, Saidnabi
Saidilhomzoda informis la ĉeestintojn pri la atingoj, sukcesoj kaj
problemoj de nia movado. En 2005 Saidnabi estis invitita instrui
Esperanton en Kabula Universitato (Afganio). La kurson por komencantoj
partoprenis pli ol 40 homoj en kelkaj grupoj. Post la kurso estis tie
fondita Rondeto de E-ŝatantoj. Espereble, la Rondeto nun bone
funkcias.  
  
Duŝanbean E-Klubon kelkfoje vizitis fama esperantistino, kunlaboranto de
BBC, ĵurnalistino el Londono Dina Newman. Ŝi ankaŭ partoprenis nian
pacmarŝon laŭ itinero Duŝanbe-Samarkando en 1987. Dum la lasta sia
vizito en 2006, ŝi helpis al la AET per monrimedoj, ke ni aĉetu la
bezonatajn aĵojn. Ni kore dankas al ŝi pro tio.  
  
En 2006 venis al la ĉefurbo de Taĝikio reprezentanto de japana firmao
s-ro Kimio Jamaguĉi. Tiam mi konatiĝis kun li. Plenuminte sian laboron,
li forveturis al Japanio kaj komence de 2007 denove venis al nia lando.
En la E-Klubejo de Duŝanbe estis organizita gaja kunveno por renkonti
karan gaston. S-ro Jamaguĉi multe kaj interese rakontis pri la movado en
Japanio. La anoj de AET informis lin pri la movado en nia lando, pri la
problemoj, kiujn oni havas dum informado, propagando kaj instruado de
internacia lingvo.  
  
Dum sia restado en Duŝanbe s-ro Jamaguĉi partoprenis niajn kunvenojn
ĉiusemajne. Li gvidis kurseton pri E-stenografio, kiu vekis grandan
intereson ĉe niaj anoj. Li arde partoprenis en kantado de japanaj kaj
taĝikaj kantoj en Esperanto. Nia amiko Kimio Jamaguĉi donacis al ni
kelkajn bezonatajn aĵojn por ĉiutaga laboro. Krome li donacis iom da
mono por eldoni la unuan lernolibron, frazaron kaj vortarojn
(esperantan-taĝikan-rusan kaj taĝikan-esperantan-rusan), kompilitan de
s-ro Ŝukurov Firdaŭs. Ni kore dankas al s-ro Jamaguĉi.  
  
Kun samideanoj el najbara Uzbekio ni planas aperigi kvarlingvan
frazlibron (Esperante, ruse, taĝike, uzbeke).  
  
Ŝukurov Firdaŭs  
Glavpoĉtamt, a.k. 135  
TJ-734000 Duŝanbe  
Taĝikio  
  
tel.: +992/37/2215161  
faks.: +992/37/2216357  
retadresoj: aet2005@yandex.ru, komintel@yandex.ru,  
www.esperantotj.narod.ru

