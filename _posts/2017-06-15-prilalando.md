---
layout: post
title: Taĝikio — lando montara en meza Azio
overlay: blue
hero: /assets/img/pritagxikio/tagxblazono.jpg
---

![La nacia blazono de Taĝikio](/assets/img/pritagxikio/tagxblazono.jpg)

La nacia blazono de Taĝikio

![La nacia flago de Taĝikio](/assets/img/pritagxikio/tagxflago.gif)

La nacia flago de Taĝikio

![La mapo de Taĝikio](/assets/img/pritagxikio/kartataj.jpg)

La mapo de Taĝikio
<!--break-->


![Marija-monto ĉe Kulikalon](/assets/img/pritagxikio/marija.jpg)

Marija-monto ĉe Kulikalon

![La lago Niĵgon](/assets/img/pritagxikio/nijxgon.jpg)

La lago Niĵgon

![La geknaboj en monta vilaĝo](/assets/img/pritagxikio/geknaboj.jpg)

La geknaboj en monta vilaĝo

![La lago Nofin](/assets/img/pritagxikio/nofin1.jpg)

La lago Nofin

![La montpasejo Kaznok](/assets/img/pritagxikio/kaznok.jpg)

La montpasejo Kaznok

![La antikva Penĝikento](/assets/img/pritagxikio/pengxikento.jpg)

La antikva Penĝikento

![Moskeo en Ŝaartuso](/assets/img/pritagxikio/sxaartus.jpg)

Moskeo en Ŝaartuso

![Ĉefa moskeo en Hodĵento](/assets/img/pritagxikio/hodjxentmoskeo.jpg)

Ĉefa moskeo en Hodĵento

![Ĉefa moskeo en Istaravŝano](/assets/img/pritagxikio/istaravsxanmoskeo.jpg)

Ĉefa moskeo en Istaravŝano

![Maŭzoleo de Rudaki en Panĝrudo](/assets/img/pritagxikio/mavrud.jpg)

Maŭzoleo de Rudaki en Panĝrudo

![Panĝŝanbe-bazaro en Hodĵento](/assets/img/pritagxikio/pangxsxanbe.jpg)

Panĝŝanbe-bazaro en Hodĵento

![Survoja bazaro](/assets/img/pritagxikio/bazaro.jpg)

Survoja bazaro

![La lago Alloudin](/assets/img/pritagxikio/alloudin.jpg)

La lago Alloudin

![Apud montpasejo Ŝahriston](/assets/img/pritagxikio/golubgor.jpg)

Apud montpasejo Ŝahriston

![La lago Iskanderkul](/assets/img/pritagxikio/iskand1.jpg)

La lago Iskanderkul

![Biciklantoj ĉe la lago Iskanderkul](/assets/img/pritagxikio/veloiskand.jpg)

Biciklantoj ĉe la lago Iskanderkul

![Turistoj-biciklantoj sur montpasejo Ŝahriston, 3378m](/assets/img/pritagxikio/mihalgruppa.jpg)

Turistoj-biciklantoj sur montpasejo Ŝahriston, 3378m

![La lago Nofin](/assets/img/pritagxikio/nofin1.jpg)

La lago Nofin

![La lago Iskanderkul](/assets/img/pritagxikio/iskand2.jpg)

La lago Iskanderkul

![La vojo al montpasejo Ŝahriston, 3378m](/assets/img/pritagxikio/sxahriston.jpg)

La vojo al montpasejo Ŝahriston, 3378m

### *Firdaŭs Ŝukurov*

Taĝikio troviĝas en la centro de Meza Azio. Post la disfalo de   Sovetio ĝi fariĝis sendependa la 9-an de septembro 1991 kaj eniris la   Unuecon de sendependaj ŝtatoj (USŜ). Ĝi havas ĉ. 6.1 mln da   loĝantoj. Taĝikio situas inter 36 grad 40' kaj 41 grad 05' de   norda latitudo kaj inter 67 grad 31' kaj 75 grad 14' de orienta   longitudo. Tio estas la latitudoj de Grekio kaj Hispanio. La teritorio   etendiĝas de okcidento al oriento je 700 km kaj de nordo al sudo je 350   km. La tuta limo estas 3000 km longa. Taĝikio limas kun jenaj landoj:   de la suda flanko kun Afganio (1030 km), de la orienta flanko kun Ĉinio   (430km), de la norda flanko - kun Kirgizio, kaj de la okcidenta - kun   Uzbekio. Nur mallarĝa teritorio de Afganio apartigas ĝin de   Pakistano. La tuta teritorio de Taĝikio egalas al 143100 kv. km.   kaj plejparte konsistas el tre altaj montaroj kun eternaj neĝo kaj   glacio sur iliaj pintoj. Ĉi tie troviĝas kvar pintoj kies alteco estas   pli ol 7000 m super la mara nivelo. La plej alta (7495) dum 30 jaroj   havis nomon de Stalin kaj poste nomiĝis "Pinto de komunismo". Nun ĝi   havas nomon de la fondinto de la unua taĝika ŝtato antaŭ 1100 jaroj   tiu de Ismoil Somoni. La montaroj okupas 93% de la tuta teritorio, la   restintaj estas altebenaĵoj. Duono de la teritorio havas altitudon pli   ol 3000 m smn. En montaro ne ekzistas vulkanoj, sed tre ofte okazas   tertremoj. Taĝikio troviĝas en regiono de tre intensivaj sismologiaj   procezoj. En la sama tempo oni povas trovi ĉi tie ĉiujn sezonojn de   la jaro. Ekzemple, kiam somero venas al la sudaj regionoj, en   Duŝanbe ankoraŭ estas printempo, kaj en multaj partoj de Pamiro   (orienta Taĝikio) estas vintro. La lando estas distranĉita per fadenoj   de riveroj kaj rondetoj de lagoj kun purega akvo. La tuta Meza Azio uzas   akvon kiu estas kumulita en la montaroj de Taĝikio. La montoj estas tre   riĉaj je ercoj kaj mineraloj. Estas trovitaj ĉi tie: ŝtona karbo   (ĉirkaŭ 4 miliardoj da tunoj), bruna karbo, skistoj, nafto, gazo,   fero, volframo, hidrargo, stano, kupro, molibdeno, oro, aluminiaj kaj   aliaj ercoj. Taĝikio estas lando de pitoreskaj valoj kaj ankaŭ   grandega regiono de glaciiĝo. Proksimume 9000 kv. km. de la tuta   teritorio estas kovrita per glacio. Sep glaciejoj estas pli ol 20 km   longa. La plej longa glaciejo havas nomon de naturesploristo Fedĉenko   A.P. kaj estas 75 km longa. La tuta areo de glaciejoj egalas al 1500   kv. km. La tuta kapacito de ĉiuj glacioj egalas proksimume al 90 kub.   km. En Taĝikio komenciĝas kaj plej parte fluas preskaŭ ĉiuj mezaziaj   riveroj. La plej grandaj el ili estas Sir-darja (2684 km), Amu-darja   (2315 km), Vahŝo (643 km) kaj Zeravŝano (640 km). Pro tio Taĝikio   estas tre riĉa je akvorimedoj. En Taĝikio troviĝas multe da   pitoreskaj lagoj. Ilia tuta surfaco egalas al 1000 kv. km., kio   prezentas ĉirkaŭ 1% de la tuta teritorio. Multaj el ili havas altitudon   pli ol 3500 m. La plej altaj estas Ĉapdara (4530 m), Turumtajkul (4210   m), Zorkul (4120 m), Karakul (3910m).  

### [al la ĉefa paĝo](tagxikio.htm)

Tro diversgrada reliefo kaj pejzaĝo, multspecaj klimataj zonoj ebligas   tre riĉan faŭnon sur la relative eta teritorio. Taĝikio,   havanta altajn montojn, profundajn montfendejojn kaj fekundajn valojn,   ĉiam estis rifuĝejo por multe da reliktaj specoj de faŭno   kaj flaŭro. En Taĝikio trovas sin 81 specoj de   mamuloj, 365 specoj de birdoj, 49 specoj de rampuloj (reptilioj) kaj pli   ol 10000 specoj de senvertebruloj. La faŭno de montaro estas pli riĉa   ol tiu de valoj. Bona klimato, riĉaj herbejoj kaj arbaroj, eblecoj bone   kaŝi sin inter ŝtonoj kaj arbustoj, donas bonajn kondiĉojn por bestoj   kaj birdoj. El mamuloj troviĝas ĉi tie: arbara muso, turkestana rato,   ŝtona mustelo, melo, neĝmustelo, ermeno, urso, lupo, vulpo, porko kaj   aliaj. El birdoj ĉi tie troviĝas ŝtona perdriko, pigo, oriolo, gufo,   vulturo, fazano, korvo, korniko kaj aliaj. Sur altaj montoj loĝas neĝa   pantero, monta kapro, kapreolo, muflono, korna kapro. Pro la diversaj   klimataj kondiĉoj ankaŭ la flaŭro de Taĝikio estas tre riĉa. Oni   povas trovi ĉi tie pli ol 5 mil da plantoj. El grandfoliaj arboj ĉi   tie kreskas turkestanaj platano kaj acero, juglando, betulo, diversaj   specoj de poplo. En ĝangaloj kreskas sovaĝaj specoj de pom-, pir-,   ĉeriz- kaj pistakarboj. En ĝardenoj multas persimonkaj granatarboj.   ĉie volviĝas vitoj de multspecaj vinberoj. Pli alte en montaro oni   povas trafi arbarojn el sabinoj kaj juniperoj. ĉi arboj kreskas en   alteco ĝis 3000 m. smn. La aero en la arbaroj estas tre saniga, ĉar   estas plena de fitoncidoj kiujn donas etera oleo de la pingloj. Ĉi tie   \- en arbaroj, stepoj kaj dezertoj multas diversspecaj arbustoj:   eglanterio, hipofeo, etedro, migdalo, barbariso, tamarisko, purpurujo,   diversaj specoj de ribujo kaj aliaj.  

Oni komencis pristudi la geografion kaj naturajn ricxaĝojn de la regiono   meze de la 19-a jarcento. La unua ekspedicio de 1841 estis nomata Buharaa ,   kies anoj s-roj Leman kaj Bogoslovskij la unuan fojon vizitis Zeravŝanan valon,   atinginte lagon Iskanderkul. Ĉi ekspedicion sekvis aliaj pli grandaj:   en 1871 gvidita de geografiisto-esploristo A.P. Fedĉenko, en 1877-78 -   de Severcov. En 1903 esploristo N.A.Korĵenevskij komencis pristudi   Pamiron. En 1916 mondfama sciencisto-genetikisto N.I.Vavilov vizitis   Pamiron por trovi kaj studi diversajn originajn specojn de greno. En la   tridekaj jaroj Akademio de sciencoj de Sovetio organizis grandan   Taĝikan ekspedicion sur kies bazo estis fondita Taĝikia filio de la   Tutunia Akademio de sciencoj, kaj en 1951 ĝi estis reorganizita al la   Akademio de sciencoj de Taĝikio. La Akademio nun havas dudekon da   institutoj kiuj faras esplorojn en diversaj branĉoj de la scienco.  

### [al la ĉefa paĝo](tagxikio.htm)

Montoj kaj valoj de Taĝikio estis menciitaj jam en antikvaj   kompilfontoj. En la griza pasinteco la teritorio de nuntempa Taĝiko   nomiĝis Sogdio. Pri ĝi estas informoj en la Sankta libro de   Zoroastrismo - Avesto (la 1-a duono de la 1-a jarmilo a.K.). Pri Sogdio   rakontas al ni verkoj de antikvaj historiistoj - Herodoto, Eratosfeno,   Plinio, Ptolomeo, ĉinaj vojaĝintoj Ĉĵan-Cjan kaj Suan-Czjan,   komercisto el Venecio Marko Polo, kiu vojaĝis tra Pamiro en 1273. Ankaŭ   multon oni povas trovi en la verkoj de rusaj, anglaj kaj italaj aŭtoroj   de la 17-18 jarcentoj.  

Ekde la antikveco ĝis la nunaj tagoj tra la tuta historio de Taĝikio   trenas sin seninterŝira ĉeno de gentaj,   rasaj kaj naciaj konfliktoj. En la 4-a jarcento a.K. la teritorion   invadis soldatoj de mondfama konkerinto Aleksandro la Granda. Konkerinte   ĉefajn urbojn de la lando, li, tamen, ne sukcesis subigi kaj   sklavigi la tutan popolon, kiu arde batalis kontraŭ fremda armeo.   Kelkajn signojn de la iamaj vizitintoj oni povas trovi eĉ hodiaŭ: unu   el la plej belaj lagoj – perlo de la Fanaj montoj - havas nomon   Iskanderkul (Lago de Aleksandro). Nuntempe la loĝantoj de nur kelkaj   malgrandaj vilaĝoj parolas la sogdan lingvon kaj apartenas al la   antaŭislama religio - la religio de fajradorantoj. La nuna taĝika   lingvo estas persdevena kaj antaŭ kelkaj jarcentoj estis identa kun la   persa kaj dariafgana.  

En la oka jarcento p.K. la araboj, post plensukcesa konkero de Irano   (tiam Persio), venis al Meza Azio alportante novan religion islamon kaj tute   novan politikon. La araboj faris tion tute facile ĉar la tuta teritorio   konsistis el diversaj malgrandaj ŝtatoj-urboj, kiuj pro diversaj kialoj,   plej ofte pro la interesoj de la riĉaj bienuloj, militadis unu kontraŭ   la alia. La araboj enradikigis ĉie la islaman religion, ĉar la religio   estis la bazo de la mondpercepto kaj helpis regi malriĉan popolon. La plej   grava dogmo konstatis, ke la vivo sur la tero estas nur momenta. La ĉefa vivo   estos en la paradizo. Nur tiuj, kiuj ĉiam obeas la leĝojn povas eniri   la paradizon. Estis tute simple kaj klare. Kiu ne povis kompreni   simplaĵon estis prizonigita kaj baldaŭ la korpo perdis sian kapon.  

Tio daŭris dum 4 jarcentoj ĝis kiam la teritorion inter du grandaj riveroj   Amudarja kaj Sirdarja invadis la mongoloj kaj tataroj. Ili estis   gvidataj de fama sovaĝulo Ĉingishano. Ili estis interesitaj nur pri la   riĉaĵoj de la regiono kaj ne altrudis siajn lingvon kaj religion,   kvankam apud la urbo Kurgon-tepa arkeologoj elfosis 10 metran figuron de   Budao. La mongoloj konkeris tre grandan areon kaj estis tute kontentaj   pri la impostoj kiujn ili rikoltis de la loĝantaro. Tio daŭris   ĉirkaŭ 2 jarcentoj ĝis kiam la filoj kaj nepoj de Ĉingishano ne plu   kapablis regi tiun grandegan imperion. En la fino de la 15-a jarcento   ĝi disfalis. Denove aperis multe da malgrandaj ŝtatoj-urboj regataj de   emiroj kaj hanoj. Aperis novaj dinastioj de lokaj regintoj - filoj,   nepoj kaj parencoj de fama konkerinto Timurlamulo.  

Tio daŭris ĝis la fino de la 19-a jarcento, kiam du grandaj kapitalismaj   ŝtatoj Rusio kaj Britio komencis interesiĝi pri la regiono. Britio   regis en Hindio kaj volis regi ankaŭ en Afganistano. Rusio, timante tion,   komencis okupi teritorion sude de okcidenta Siberio. Dum mallonga periodo   la tuta teritorio de la nuntempa Kazahio, Kirgizio, Uzbekio kaj Turkmenio   estis konkerita de la cara armeo kaj estis fonditaj novaj gubernioj kie   regis generaloj de la cara reĝimo. En la 70 jaroj de la 19-a jarcento   la tuta teritorio de Meza Azio, krom la teritorio de tiel nomata Orienta   Buharao, estis konektita al Rusio. Orienta Buharao konsistis el Buharaa   distrikto kaj nuntempa Taĝikio sen Huĝanta distrikto kaj Samarkando.  

### [al la ĉefa paĝo](tagxikio.htm)

En la komenco de la 20-a jarcento por bona evoluo de kapitalismo en   Rusio multon helpis landoj de Meza Azio per agrikulturaj produktoj plejparte per   malmultekosta kotono kaj aliaj krudmaterialoj. Meza Azio komencis ŝanĝi   la feodalismajn ekonomiajn rilatojn al la novaj kapitalismaj. Por   transporti varojn estis rapide konstruitaj la unuaj fervojoj kiuj   funkcias ĝis hodiaŭ. En tiu evoluo Orienta Buharao malfruis je 60   jaroj. En 1920 ĝi estis konkerita per la fortoj de Soveta Ruĝa armeo.   Tiam estis fondida Buharaa aŭtonoma respubliko kun administra   centro en Duŝanbe. Taĝikio kiel ŝtato en sia nuna formo estis   fondita en 1924 kiel aŭtonoma respubliko surbaze de la duona parto de   Buharaa respubliko. La restinta parto estis aldonita al Turkestana   respubliko.  

En 1929, la 16-an de oktobro estis fondita Taĝikia soveta   socialisma respubliko. La tiama sovetia registaro dividis la teritorion tute   fuŝe.Pro tio parto de la taĝika popolo ĝis nun   malkontentas pri tio. Dum la soveta periodo Taĝikio multe progresis.   Estis realigitaj ankaŭ sociaj bonaj ŝanĝoj, nekredeblaj laŭ sia   skalo. Tio tute ŝanĝis la spiriton de la popolo, kiu estis eliranta el la   malklereco. Antaŭ la revolucio el 200 taĝikoj nur unu scipovis legi   kaj skribi. La virinoj ne havis rajton lerni. Hodiaŭ Taĝikio estas   lando sen analfabeteco. Estis funkciigitaj dekoj da institutoj kaj   universitatoj por studado. Duono el la studentoj estas knabinoj. Fama   taĝika verkisto A.Dehoti iam bone respondis al fremdlanda gasto, kiu   demandis pri klerigado en la respubliko. Antaŭ revolucio en la   vilaĝo, kie loĝis Dehoti nur la islama pastro (mulao) povis legi. Sed   nun, kiam li denove vizitis sian naskiĝlokon, li vidis, ke la mulao   estis la plej malklera homo. Indas mencii, ke en ĉi kampanjo gravegan   rolon plenumis la rusa lingvo - lingvo de amikeco inter la sovetiaj   popoloj, kiu malfermis la vojon al spiritaj riĉaĵoj de aliaj popoloj.   La tuta viva ordo estis saturita per internaciisma spirito. Miloj da   homoj el Taĝikio estis oficvojaĝigita al Rusio kaj aliaj   respublikoj por ricevi sperton, scion kaj majstrecon. Jam en 1921   Rusio ekspedis al Orienta Buharao lignaĵon, vitron, karbonon, nafton,   teksaĵon, diversajn maŝinojn ktp. En la sama jaro pli ol 500 infanoj   el malsatanta Baŝkirio trovis orfejon kaj bonan prizorgadon en   Taĝikio.  

Antaŭ la soveta periodo la lando tute ne havis industrion.   Post la disfalo de Sovetio Taĝikio havis pli ol 400 industriajn   entreprenojn, kiuj produktis neferajn metalojn, mineralajn sterkojn,   agrikulturajn maŝinojn, fridujojn, porcelanon kaj centojn da aliaj   valoraĵoj. Oni rajtas diri, ke en la industrio ĉio estis komencita de   nulo. Sen elektropovo ne eblis konstrui ion ajn. Taĝikio, pro tute   speciala monteca karaktero havas grandegan rezervon de energio kion oni   povas havigi al si konstruante akvoelektrostaciojn. La unua stacio   estis konstruita dum la tridekaj jaroj apud Duŝanbe. Uzante la povon de   tiu stacio oni komencis konstrui fabrikojn kaj uzinojn. En la jaro 1978   estis finkonstruita la plej granda elektrostacio en tuta Meza Azio   sur la rivero Vahŝo; apud la urbo Norak. La digo de la stacio estas   pli ol 300m alta. Pere de speciala reto da kanaloj kaj tuneloj oni   sukcesis konduki akvon al artefaritaj lagoj kaj sekaj kampoj. En   Taĝikio oni havas neordinaran senton al akvo. La popola proverbo diras:   "Kie estas akvo - tie estas vivo". Nun la iama dezerto - Vahŝa valo,   fariĝis perlero de la lando. Tie oni nun plantas citrusajn fruktojn kaj   la plej bonan specon de kotono.  

Preskaŭ ĉio estis nova por la popolo kaj por la respubliko. En tiu   periodo multe da rusoj kaj rusparolantoj venis al Taĝikio, parte por organizi   ekonomian infrastrukturon, parte por plenumi ideologiajn taskojn. Ĉiuj   aŭtovojoj estis konstruitaj inter 30-60 jaroj. Por la montara lando tio   signifas neimageble multe. La atingaĵoj en diversaj sferoj de la ekonomia   kaj socia vivo okulfrape pruvas, ke dum kelkaj jardekoj pasis tuta epoko.   Tio estas avantaĝo de la socialisma sistemo. Tamen malfacilas diri kion   oni estus atinginta se oni estus havinta kapitalisman sistemon de disvolviĝo.   Oni ja ne povas ripeti la eksperimenton.  

### [al la ĉefa paĝo](tagxikio.htm)

En la 70-aj jaroj klariĝis, ke la komunisma sistemo kaj ideologio bremsas   pluan evoluon kaj progreson. La regado el la centro kaj la centrala distribuado,   ŝtatproprigo de ĉio malpermesis fari ĝustatempajn   ŝanĝojn en la ekonomio. Tiamaniere la tuta Sovetio falis en stagnadon.   La disfalo de Sovetio metis la lastan punkton. Obeo al la centro finiĝis   kaj la popoloj komencis kulpigi unu la aliajn. Ĉiuj ligoj disŝiriĝis.   Uzinoj kaj fabrikoj ĉesis funkcii.  

Tio kaŭzis la kreskon de malkontenteco de laboruloj kaj kamparanoj.   Ĉiuj serĉis kulpintojn. Ofte oni kulpigis la rusojn, kiuj mem ne   komprenis la kialojn. Plej malbone rezultis la liberigado de la   prezoj. Sur tiu grundo komencis aperi kaj kreski diversaj movadoj kaj   popolaj frontoj. En Taĝikio aperis kvar movadoj, kiuj komencis batali   kontraŭ komunista registaro. La plej forta kaj multmembra estis la   islama movado. Ili sukcesis organizi kelkajn kunvenojn longdaŭrajn.   Kelkaj el iliaj postuloj estis plenumitaj, unu el kiuj estis la   organizado de tutlanda baloto por elekti novan prezidenton. La   prezidento estis elektita, sed denove el la komunista medio. Tio tute   malkontentigis la demokratiajn movadojn. De novembro 1991 ĝis februaro   1992 la vivo de la popolo fariĝis tre malfacila, pro perdo de laboro   kaj nericevo de salajro.  

En marto 1992 la islamanoj kaj demokratoj organizis novan kunvenon, kiu   daŭris dum du monatoj. Rezulte multe el iliaj postuloj estis plenumitaj.   Ili ricevis la trionon de la seĝoj en la registaro. Ĉi tie necesas   aldoni, ke en multaj regionoj la popolo estis tute kontenta pri la periodo de   komunista regado. Estas fakto ke en tiu periodo la loĝantoj de foraj   vilaĝoj ĉiam povis aĉeti la plej bezonatajn varojn, ekzemple,   sukeron, farunon, salon, alumetojn, sapon, fosilon, du-tri specojn de ŝtofo.   Sed nun ili trovis nenion plu. La popolo ne- komprenante la kialon de la krizo   volas reveni al la 70-aj jaroj. Ili ne volas sendependecon kaj liberecon sen   pano. Ili preferas la malnovan reĝimon kun garantiata manĝaĵo.   Pri la nova situacio la komunistoj kulpigas demokratojn kaj islamanojn. La najbaraj   ŝtatoj (Uzbekio, Turkmenio, Kirgizio, Kazahio), kies   registaroj konsistas el la anoj de iamaj komunistaj partioj, timante la   islaman fundamentalismon, helpis al la komunistoj reveni al plena   regado. Al ĉiuj ĉefaj postenoj revenis komunistoj kaj ili volas   venki ĝis la fino. Post la milito 1992-93 inter sudanoj, kiuj   simpatias al komunisma reĝimo, kaj montaranoj, kiuj inklinis al establo   de nova muslim-religia ordo, centron okupis sudanoj. La registaro,   parlamento kaj estroj de multaj institucioj plej parte konsistas el   sudanoj. Sed estis tute klare, ke ni ne revenos al la iama sovetia socia   ordo.  

Dum la civitana milito 1992-1994 la popolo ege suferis, falinte en   mizeron. Estis detruitaj kelkaj urboj en la suda regiono de la lando,   masakritaj ĉ. 100 miloj da homoj tute senkulpaj. Tiel venĝis unu la   alian ĉefrolantoj de diversaj movadoj. Timante esti mortigitaj, homoj   fuĝis al la najbaraj landoj plejparte al Ruslando kaj Afganio. Post   kiam la situacio stabiliĝis multaj el ili revenis, sed ne ĉiuj.   Ankoraŭ miloj vagadas en Rusio, Uzbekio, Afganio ne havante rajton,   loĝlokon, laboron. Ofte ili timas reveni, ĉar povos esti murditaj   sangvenĝe. La nuna registaro faras ĉion eblan por helpi al revenantaj   fuĝintoj.  

Ni parolu iomete pri la lingva problemo. Fakte tiu   problemo ne ekzistas nun. En Taĝikio oni uzas la taĝikan, uzbekan,   rusan, kirgizan, korean kaj la anglan lingvojn. Dekoj da homoj uzas   Esperanton. Dum la Sovetia periodo la rusa estis ŝtata lingvo.   ĉiujn dokumentojn oni skribis en la rusa. En kelkaj altlernejoj oni   instruis nur en la rusa. Studentoj, kiuj venis el vilaĝoj kaj ne   komprenis la rusan devis dum 1-2 jaroj eklerni ĝin. Sciencajn   artikolojn oni devis verki en la rusa. Programeroj en radio kaj televido   estis elsenditaj en taĝika, uzbeka kaj rusa. ĉirkaŭ 80 elcentoj de la   loĝantaro de Duŝanbe (rusoj, hebreoj, koreoj, tataroj, germanoj,   uzbekoj kaj taĝikoj) en sia ĉiutaga vivo uzis la rusan. La taĝikoj   kaj uzbekoj nur hejme uzis la gepatran lingvon. Eĉ la familinomoj de   taĝikoj kaj uzbekoj havas rusan finaĵon. Ekzemple la mia anstataŭ esti   'ŝukri'. Fakte la rusa lingvo fariĝis internacia en Meza Azio kiel iam   la latina en Eŭropo.  

### [al la ĉefa paĝo](tagxikio.htm)

En la 80-a jaro sciencistoj el Akademio de la sciencoj (historiistoj, filosofoj,   filologoj) atentigis pri la problemo. Oni volis tute pace enkonduki la taĝikan   en la ĉiutagan oficialan uzadon. Dum la sovetia periodo en ĉiu kunsido,   kunveno, mitingo en fabrikoj, uzinoj, institutoj ka aliaj institucioj oni ĉiam   uzis la rusan lingvon eĉ se ĉiuj partoprenintoj povis paroli la taĝikan.   Se almenaŭ unu ĉeestinto estis ruso, do tiam sen ajna dubo oni parolis nur   en la rusa. Rusoj ĉiam diris, ke oni tute ne bezonas lerni la taĝikan   aŭ uzbekan, male la taĝikoj kaj uzbekoj devas lerni la rusan por   kompreni kion diras moskva radio, kion montras centra televido kaj pri   kio informas moskva gazetaro. En Taĝikio estis apartaj mezlernejoj   por taĝikoj, uzbekoj kaj rusoj. En la sama tempo en Uzbekio estis nur   uzbekaj kaj rusaj mezlernejoj. La loĝantaro de mondfamaj Samarkando kaj   Buharao en la ĉiutaga vivo uzas la taĝikan, sed en mezlernejoj kaj   altlernejoj - la uzbekan. Dum la periodo de perestrojko kaj disfalo de   Sovetio tiu lingva absurdaĵo kaj maljusteco komencis   okulfrapi.  

Taĝikio fariĝis sendependa. Tuj aperis problemo pri la   ŝtata lingvo. Ĉu fiero pri nacio permesos akcepti la rusan kiel la   ŝtatan? Certe ne. Des pli, ke la taĝika estante persdevena estas tre   riĉa lingvo. Iam Puŝkin, Goethe kaj aliaj mondfamaj poetoj admiris pri   la versoj de persdevenaj poetoj. Nuntempaj taĝikoj multon forgesis.   Certe antaŭ ĉiu la taĝikaj filologoj estis malkontentaj pri   malŝtateco de la lingvo. Diskuto pri la ŝtata lingvo aperis en   gazetaro dum la rekonstru-periodo kaj antaŭ la disfalo de Sovetio la   taĝika lingvo estis akceptita kiel ŝtata, kvankam la rusparolantoj   volis, ke ankaŭ la rusa estu ŝtata. Post politikaj mitingoj de 1990 kaj   la milito 1992-93 jaroj rusoj, hebreoj, tataroj, germanoj lasis   Taĝikion. En Duŝanbe anstataŭ pli ol 20 rusaj mezlernejoj nun funkcias   nur 3. Radio kaj televido draste reduktis elsendon en la rusa. Sed tute   vane oni timis pri la ŝtateco de la taĝika. Kvankam ege malmmulte   da rusoj restis en Taĝikio, ankaŭ nun la rusa estas ĉie uzata kaj   ludas rolon de la ŝtata.  

Dum la sovetia periodo en Taĝikio ĉiam ekzistis etnaj problemoj kvankam   la komunista ideologio parolis pri la paco kaj amikeco inter la popoloj. Oni povis   trovi rusojn, kiuj malamis ĉiujn aliajn naciojn. Taĝikoj malamis uzbekojn.   Inter si mem taĝikoj malŝatis unu la aliajn devendepende. Ĉiujn   taĝikojn oni povas dividi je 5 grupoj: du orientaj (Pamiro kaj Karategino),   suda (Kuljabo, Kurgon-tepa), norda (Hodĵento, Istaravŝano) kaj centro   (Duŝanbe, Gissaro). Kiam taĝiko parolas la taĝikan, oni laŭ   prononco tuj divenas al kiu grupo li(ŝi) apartenas.  

Norda parto (Sogda distrikto) jam en la 60 jaroj de la 19-a jarcento apartenis al   Ruslanda imperio. Pro tio estis pli disvolviĝinta industrie kaj agrikulture   ol aliaj regionoj. Tiam Centro, Oriento kaj Sudo apartenis al Buhara reĝlando.   Tiu reĝlando estis konkerita far de la Ruĝa Armeo. En 1924 la teritorio de   Meza Azio estis tute fuŝe kaj malsaĝe distranĉita je 4 respublikoj. De   tiam granda parto da turkmenoj loĝas en Uzbekio, uzbekoj kaj kirgizoj -   en Taĝikio, taĝikoj - en Uzbekio. Plej verŝajne estroj de la Sovetio   speciale tiel faris, ke oni ne atentu pri nacieco kaj nomo de respubliko   kaj la rusa lingvo helpante al ĉiuj estu la dua gepatra lingvo. Dum   la sovetia periodo la registaro de respubliko ĉiam konsistis el   reprezentantoj de la norda regiono. Tio malkontentigis kaj malicigis   loĝantaron de aliaj regionoj. Norda dialekto de la lingvo estis   akceptita la plej korekta kaj bela. Por ne esti primokata oni devis   oficiale ĉiam paroli la nordan dialekton. Loĝantoj de Pamiro parolas   dekojn da lingvoj tute malsamajn. Sed estis malpermesata uzi ilin. Oni   rajtis paroli la gepatran lingvon nur hejme. Se oni volis esti kleraj,   oni devis lerni la taĝikan aŭ la rusan.  

### [al la ĉefa paĝo](tagxikio.htm)
